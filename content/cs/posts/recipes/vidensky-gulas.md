---
title: "Vídeňský guláš"
date: 2023-06-07T21:52:31+02:00
draft: true
featured_image: 'images/vidensky-gulas.jpg'
tags: ["recepty", "doma"]
---



Guláš považujeme za národní jídlo, ale je pouze důkazem naší
historické příslušnosti k Rakousku-Uhersku. Dušené ragú z hovězího
masa s paprikou vzniklo až v 17. století, když se do Uher dostal pepř
a papriky. Sladká mletá paprika a pikantní pepř dávají guláši chuť,
stejně tak cibule, která pozvolným karamelizováním sládne. Nesnažte se
proto její opečení urychlit. Vídeňský guláš se od toho českého příliš
neliší, uvádím ho ale proto, že je zřetelně starší. Guláš se totiž ve
střední Evropě začal vařit až s usídlením uherské jednotky vojáků ve
Vídni na začátku 19. století. Jako první ho zmiňuje ve své kuchařce
Anna Dorn v roce 1827 a uvádí dva recepty na guláš – uherský s
paprikou, tzv. tureckým pepřem, a vídeňský bez papriky, jen s černým
pepřem. Slavný hoteliér a restauratér Karel Šroubek podával hostům
vídeňský guláš dochucený gulášovým kořením a jíškou. V Jídlech ze
skanzenu, oblíbené rubrice televizního Herbáře, jsem si s receptem
trochu pohrála a připravila jsem guláš pouze z cibule a hovězího masa
ve stejném poměru a dochutila jsem ho jen maďarskou sladkou
paprikou. Dlouho dušený je tento guláš neodolatelný. Mně nejvíc chutná
s dobrým kvasovým chlebem, ačkoliv Karel Šroubek i Magdalena Dobromila
Rettigová podávají jako přílohu malé vařené brambůrky.

## Recept

- 1 kg hovězího masa (kližka, prorostlá plec nebo krk)
- 1 kg cibule
- 3 lžíce sádla
- 3 stroužky česneku 
- 3 lžíce mleté sladké papriky
- 2 lžíce kmínu
- 2 bobkové listy
- 4 lžíce rajčatového protlaku
- 1 lžička soli
- špetka mletého pepře

Maso nakrájejte na 3cm kostky. Cibuli oloupejte a nakrájejte nadrobno. 

V širokém hrnci rozehřejte sádlo, opečte na něm cibuli dozlatova,
přidejte maso a zprudka ho orestujte ze všech stran, až lehce ztmavne.

Česnek oloupejte, nakrájejte na tenké plátky nebo prolisujte k
opečenému masu a restujte ještě 30–60 vteřin. Vmíchejte mletou
papriku, kmín, bobkový list a protlak. Zalijte vodou tak, aby maso
bylo ponořené, osolte, opepřete, přiklopte a duste na středním stupni
doměkka, zhruba 3–4 hodiny. Podle potřeby můžete zlehka podlít vodou.

Jakmile maso změkne a omáčka zhoustne, vypněte plotýnku a nechte
přiklopené ještě 1 hodinu rozležet. Podle potřeby přihřejte. Podávejte
s čerstvým chlebem a cibulí. 


https://www.culinabotanica.cz/recepty/vidensky-gulas

